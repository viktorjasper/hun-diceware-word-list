
LÚDAS MATYI 
EGY EREDETI MAGYAR REGE  NÉGY LEVONÁSBAN. 
írta  Fazekas Mihály 

 Quamvis sublimes, debent humiles mutuere, Vindicta docili quia patet solertiae.  				PHAEDRUS.

Elöljáró-Beszéd az első Kiadáshoz.
Jámbor Olvasó!
 E’ munkátskának ki legyen Szerzője, ha kérded, Nem tudom: a’ bizonyos, hogy az én kezeimbe tsak így jött Név nélkűl; nekem egy Szomszédom hozta az Erdő - Hátról, vagy honnan, hogy jó lessz rajta nevetni Majd borozás közben. Igaz is: mert rajta nem egy két Vídám estvéket tölténk; még Martzi Kanász is, A’ ki nagy Át se tanúlt soha, sokszor majd megütötte A’ guta, úgy röhögött: No ilyet soha Gazd’Uram, úgymond, Még a’ hetvenedik Nagy Apámnak lelke se hallott. Be’ furtsán perdűl; pedig a’ sor vége nem úgy megy Mint a’ Nótában szokták. Osztán meg akárki Írta Uram! de gonosz tsontnak kell lenni, ugyantsak Tudja mikíp’ szokták. Így ítélt Martzi tudatlan Fővel; mások még több szépet láttak ezen kis Munkában, de kivált a’ többek közt, nekem a’ sok Körmönfont magyaros szóllás’ formája, meg a’ nagy Könnyűség, elmés lelemény, természeti festés, Mellyek ezen kisded munkát kedveltetik, egybe Úgy megtetszettek, ‘s egyszersmind Döbrögi Úrnak Példátlan példás megjobbúlása is egybe Úgy szívemre hatott, hogy azonnal, mint Matyi, én is. Háromszor tettem fogadást, hogy közre-botsátom A’ fúrfangos eszű Lúdas Matyi tetteit, és már Szükség, hogy szavamat tellyesíttsem, mint magyar ember. Ebből áll az egész dolog, a’ mit mondani szükség Vólt, legalább annak véltem. Most útra botsátom A’ Matyit, országot hadd mennjen látni; ne féljen Döbrögi Úr, mert ő már többször nem veri ám meg.
		Írtam -- JOBBOTTHON 		Egy kantsó Jankai mellett -
						A’ Kiadó.

A’ Szerző az Olvasókhoz.
 Hajdan ütlekkel magyarázták a’ mi Atyáink Hogy mi az alsó rend törvénnye? kinél az igasság? - A’ ki erőssebb vólt, ugyan az kénnyére bitangolt. - A’ lepotsékolt nép dühös indúlatja, kanóttzal Adta jelét ollykor bosszújának; de oroszlány Szíve kevésnek vólt, hogy mint Matyi vissza pofozza, A’ mi goromba tsapást vett a’ zabolátlan erőtől.
	Elmúlt a’ vad idő; ki van ennek szabva határa Szintúgy mint annak; Szent a’ Törvény; ‘s az Igazság Fennyen hordja fejét, mert van bizodalma Hazánknak Bölts Fejedelmeiben. Bátran eleresztem azért én Döbrögi Mátyássát, mint medvét, melly vadonából Emberi kézre került, és már Gazdája dudáján Úgy illeg billeg, hogy rajta akárki nevethet, Senki fijának sem lévén oka tőle szepegni.
	Bétsbe ugyan hírem nélkűl szöke pőre gatyában És bogjas fővel: most én tsimbókba kötözve Fürtjeit és e’ kis Katzagánkát vetve nyakába, A’ Korhelyt, fogadott Apjának vissza botsátom.
 	Debreczenből Januárius 12-dikén 1816-ban.
						F. M.

Lúdas Matyi.
ELSŐ LEVONÁS.
Hajdann egy Falubann, a’ Nyírenn é, vagy az Erdő- Hátonn, vagy hol esett, jó szerrel nem jut eszembe. Már tsak elég az, hogy: vólt hajdann egy öreg Asszony, Özvegy vólt, ‘s egy rossz Fija vólt. Ez munka fejébenn Nyáronn a’ legyet a’ szárán tsapkodta nap estig, Télenn a’ tüzelő mellett a’ piszka fa végénn Átsorgott el egész napokat; Jó Annya eléggé Zsémbelt rá; de akár a’ száraz falra marokkal Borsót hintett vólna, szitok, motsok és a’ hurítás Annyit tett Matyinak, (Matyi vólt neve a’ Sihedernek) Illy tunya életet élt ő jó ideig; hanem egyszer Hóltra elúnta magát; hosszúknak kezdte találni A’ napokat; ‘s nem elég tágasnak az Annya telekjét: Addig nyújtódzott hát, hogy valahára szokatlan Bajra vetette fejét, ‘s kigyaloglott a falu végen Lévő dombig, ahol szoktak vólt mindenik Innep Délyesténn az Időtöltők karikába hasalni. - Mint sziszeg a’ fót Lúd idegenre: Matyinkat is akként Gúnyolták ki az ő vele nőtt egy forma korás Virgontzok; de tsak ott volt már ő s nem sok időre Öszve gyalúlódott velek. - Innen láta először A’ mi fijunk, nézvénn szana széllyel, az ég karimáján Dalmahodó hegyeket; más részről mint ugyan annyi Nyársakat a’ távol helységek tornyait; ittenn Vette ki a’ szóból, hogy szomszéd Vármegye is van; És a’ többek közt, hogy a’ híres Döbrögi Vásár Egy hét múlva esik. - Fel pertzene benne az Ország Látására való kívánság; már az eszében Kezd sok gondolatok forrása mozogni, pezsegni; Nintsen nyugta; fejét töri, míg végtére előtte Rés nyílik, mellyenn szándéka folyásnak eredhet. -
	Annyának húsz szép annyányi libáji valának Egy vén Gúnárral, ‘s egy pár öregetske tojóval, Jókor költek azok, maga bajmolt véllek az Özvegy, Hogyha szerentsésen, úgymond, feltudja nevelni, Majd egy kis télére valót árúlna belőllök. E’ Lúdakra fené fogait Matyi, kéri az Annyát, Bízná rá azokat, hogy hadd próbálna szerentsét; A’ Vásárra bemenne velek; jó móddal eladná; ‘S így kapadozva talám kupetz is kerekedne belőlle, Melly úton sok Rátz úr lett abban az időben. -
	Korhely! léhűtő majd a’ Vásárra, pokolba! Mit keresél az egész nyáron? jobb hogyha dologhoz Látsz itthonn: - az Anyó így ‘s így motskolta le Mátyást. Ő pedig a’ Vásárra-menést feltette magába, Már pedig ő, a’ mit feltett furfangos eszébe, Azt onnan sem tűz, sem víz nem ütötte ki többé; És addig kunyorált, hogy tsak rávette az Annyát: Ám no hiszem legyen úgy, úgymond, áldjon meg az Isten, Tsak lendítts valamit, mert héj nagy bűn a’ henyélés. Kedve derűl Matyinak, szerez egy jó kézbeli fütyköst, ‘S a’ sutból kivon egy pókháló lepte tarisznyát, Melly öreg Apjának soha sem szállott le nyakából. Ebbe az Annya rakott túrót, hájat, kenyeret, sót, ‘S fokhagymát; az alatt ő a’ vén Lúdakat arrább Hessegeté; az eladni való húszat kiszakasztá, És egy körmön font ostorral az útra riasztván, Annyának minden jót kíván, ‘s ballag utánnok.
	Döbrögben vala hát ekkor Vásár, a’ hatalmas Döbrögi Úr örökös Jószágábann, ki magáról Azt tartotta, hogy ott neki a’ Felség se parantsol; A’ mit akart a’ vólt Törvény, ‘s tetszése Igazság. - A’ Portékáknak maga szokta kiszabni az árát, És a’ melly Darabért többet mert kérni az Áros, Elconfiscáltatta, meg is büntette keményen. Hogyha pedig nétán más óltsón vett meg akármit És neki megtetszett, tsak azért kivetette belőlle, Hogy fenn tartódjon fegyverrel nyert ösi jussa. - A’ mint Döbrögi Úr ekkor sétála alá ‘s fel A’ mi Matyink és a’ szép húsz liba tűne szemébe, Annyival inkább, mert minden süvegelte személlyét, Tsak Matyinak vólt fenn egyedűl a’ főre valója. Kérdi az Úr: ki ezen Lúdak Gazdája? Magam la! Így szóllott nagy nyers nyakason Matyi. - Ennye, gaz ember! Nem tudod itt ki az Úr? majd emberségre tanítlak! Hol vagyon a’ Süveged? mi ezen Lúdaknak az árra? - Bényomván süvegét, s megrázíntván katzagánnyát: Három Márjás, úgymond, párja az illyen amollyan! - Kérdi az Úr: id’ adod fele árrán? - Ő biz az Apja Lelkének sem alább párját egy kurta forintnál. Döbrögi vág egyet sinkójával; nosza három Fogdmeg toppan elő; Matyit a’ Kastélyba tzibálják; Lúdjait elhajtják; és a’ kapu közt hevenyében Ötvent vágnak rá, mellyet süvegelve faránál Egy Ispán híven számlált, és Döbrögi bőrös Karszékből szemlélt. - Matyi így szólt hogy felereszték: Én Uram a’ fizetést köszönöm; ha az Isten erőt ád, ‘S Életben megtart, majd megszolgálom; azért tsak Róvja fel a’ kapu fél fájára, hogy el ne felejtse: Háromszor veri ezt kenden Lúdas Matyi vissza! Ezt tsak alig végzé, néhány zöld Ingesek agyba- Főbe verék, ‘s kiveték, jól meghurtzolva hajánál Fogva, hogy a’ földet még a’ lábújja sem érte. Míg húzták vonták, még egyszer viszsza kiáltott: Osztánn háromszor veri meg Lúdas Matyi kendet! Hogy már ott kinn vólt, így szóllott a’ sokasághoz: Majd meglássátok, háromszor meg verem azt la! Ezt minden neveté; de kivált a’ Döbrögi Háznál Őrültes szavain Matyinak hahotára fakadtak.

MÁSODIK LEVONÁS.
	A’ mi Matyink könnyen lehet elgondolni, hogy Annya Háza felé képpel sem fordúlt; búgva morogva Elment földetlen földig; ‘s elvitte magával A’ boszszúállás Lelkének is ördögi mérgét. Hogy dühe tzéljához juthasson, pénz kuporásra Adta magát; jótskán keresett is, hol napi számmal Hol szolgálattal; ‘s néhány nyelvekbe eléggé Jártas lett, mert sok nagy Városokat bebarangólt; ‘S annyira mennyire sok mesterségnek kitanúlta A’ tsínnyát bínnyát. Bízván hát mind az eszéhez Mind erszénnyéhez; Hogy Döbrögi meg ne tsalódna, Úgymond, már egyszer vele számot kellene vetni. Képe azólta nagyon elváltoza néki; azomba Döbrögi házánál elenyészett híre nevével. Bátrann elmegy hát a’ nyílt Udvar kapujáig, A’ mellynek küszöbén nem igen kedvére hasalt vólt. Látja, hogy a’ füstös nagy Ház hellyére azólta Pompásabb Palotát újjabb ízléssel emeltek, A’ fala fel van már építve, de a’ fedeléhez Még faragatlan fák vagynak halmozva rakásra. Meg lessz már, így szóll Matyi, meg lessz Döbrögi verve. Elfordúl onnan, veszen egy félkézi szekertzét, Zsebbeli ölmérőt, ‘s plajbászt egy irha kötővel; És egy vándorló Olasz-Áts formába jelen meg. Eljutván a’ nagy Kastélyhoz, mint ahoz értő A’ Falnak szélét hosszát mérkéli szemével; Onnan visgáló képpel megyen a’ fa-rakáshoz; Ollykor felfelnéz, a’ fákat megmosolyogja, ‘S tsóválgatja fejét. Meglátja az Úr is az embert, Arra felé sétál; mit akar? megkérdezi. Semmit, Úgymond, Méltóságos Uram! tsak ezenn vala útam, Meg sem is álhatnám hogy az illyent meg ne tekintsem, Mert mesterségem; látom hogy akárki tsinálta, A’ Palotában a’ kőmives munka királyi, Bár tsak már fedelét láthattam vólna; reménylem E’ díbdáb fákkal nem akarja az Úr bekeverni. Mondja az Úr: ezeket bizony én vágattam az erdőn Tsak hozzá vetvén. Jók jók úgymond Matyi, apróbb Házaknak, de nem illy Kastélynak; Róma felé kell Forgani, hogy pompás Fedelet láthasson az ember. Én Nagyságos Uram! láttam, ‘s dolgoztam is egy két Hertzegi munkákat: de bizonnyal mondom, ezekből Nem képes takaros mívet készítni; - kirántja Mérőjét, - mérkéli - be kár hogy öt újjnyi hibázik; Ám de hisz’ e’ nem az én dolgom, senkit se gyalázok, Sem magam ok nélkűl más munkájába nem ártom. Menni akar: de az Úr megtartóztatja. - Barátom! Még nekem, úgymond, nints egy Átsal is alkum, az Úr hát Járt az Olasz földönn? - tessék béjönni! - Ebédje Volt-é már ma? - Ha a’ munkám fog tetszeni, nem fog Nállam az Országban Nemesebb Gazdára találni. Elmosojodja magát Matyi, és dítséri az Úrnak Építésbeli ízlését, sajnálja ha ittenn Tán alkalmatosabb fákat nem lelni ezeknél. Óh! mond Döbrögi, nints a’ földönn olly jeles Erdő Melly az övénél jobb ‘s gyönyörűbb fát tudna nevelni. Látni szeretné azt Matyi. - Döbrögi pontba parantsol Egy Hintóba fogatni. - Szakáts tálaljon azomba! Míg bé mennének, Matyi mondja, hogy arra való fák Hogyha találtatnak, jó vólna talám kijegyezni, Sőt tán egy úttal vágatni is. - Egybe az Ispánt Szóllíttsák! - két száz fejszést rendeljen az erdő- Sarkához. - Készen az ebéd; jól laknak; a’ hintó Ott terem. - Egy pillantat alatt kinn vagynak az erdőn. A’ Fejszések is ott vagynak már. - Járja az Úrral A’ roppant Tölgyest Matyi, és vágatja, ha szép fát Sejt meg. - Már minden munkást elrendele széllyel, Kedve szerént: nem tud még egy szál fára találni. Bellyebb mennek hát, - visgálódnak, Matyi egyszer Mondja hogy ő már lelt. - Egy sűrű völgybe letsalja. - Illyen lenne derék ha hogy ölnyi kerűlete vólna. Döbrögi mellé áll ‘s által próbálja ölelni. Akkor megkapván Matyi túlnann két keze szárát, Egy gúzsal, mellyet tsak azért font, öszveszorítja. Nem vagyok én Uram Áts, hanem a’ Lúdas Matyi úgymond, Kit kend megtsapatott, és elrablotta libájit, ‘S Háromszor fogadá hogy vissza püfölgeti kenden. E’ most hát első. Vág egy jó tölgyfa husángot, ‘S azzal tarkótól talpig meghánnya keményen. Döbrögi hasztalanúl hánykódott, mert fa mohával A’ szájját jól bétömködte; azomba az erdő Rengett a’ sűrű kopogástól, ‘s a’ rohanó fák Vad morgásaitól. - Mátyás az Urat megagyalván És a’ Lúd árrát a’ zsebjeiből kikeresvén Törli szemét szájját, és a’ sűrűbe elillant.
	Már a’ Fejszések, nem lévénn munka, pihentek. Már jobbára ledöntve hevert a’ tzímeres erdő- Legszebb része; menő félenn már a’ nap: az ember Bár ha dologtalan is, de az átsorgást is elúnnya: Még sem jő sem az Úr, sem az Áts. Végtére az Ispán Nem veszi a’ dolgot tréfának, hoppogat: erre Hoppot mond itt, ott, meg amott a’ rengeteg erdő. Halgatnak: de tsak a’ baglyok huholási szakasztják Félbe az alkonyodást követő vadon estveli tsendet. - Már most mindnyájann kurjantnak; a’ hangok özönje Zengeti a’ zordont; bellyebb bellyebb morog a’ míg Méjjen elnémúl. - Figyelem van utánna, sehonnan Egy kukk hang se felel. Most most szeppen meg az Ispán, Széllyel rendeli a’ látványságot, hogy az erdőt Hajtsák meg, mert már bajnak kell lenni akárhogy. - Amint egynéhány hajtók a’ völgyet elérik, Hallanak egy ollyan horkantást, mint mikor a’ Kant Megdöfik, és szívét ért sebje miatt az utólsót Elhergette. Mi az? megdobban az ijjedezésre Rákapatott Jobbágy; hátrál; ordítja az Ispánt; Ott terem az, ‘s félénk népét bíztatva lemégyen Ólálkodva az allyra velek; - mit látnak? az Isten Mentse az illyentől még a’ jó Krimi Tatárt is! Fához kötve Urok, fa mohával szája betömve, És a’ drága ruhák szétt vannak rajta feselve. Elvágják a’ gúzst, és szájából kifeszítik A’ mohot; a’ rémült Ispán instálja alássan, Hogy mi pogány gyilkos kínozta meg illyen erőssen A’ Nagyságos Urat? Felelet hellyébe aludt vér Ömlött Döbrögiből; sok tsuklás közbe sokára Úgy nyöghette ki, hogy Lúdas Matyi meggyilkolta. - Egyik Jobbágy a’ másiknak kurta gubáját Megrántá: más a’ mellette valóra könyökkel Titkon bökdöse, míg Urok óbégatva könyörgött: Óh Fiaim! vigyetek szaporán, mert meghalok, úgymond. Megfogadák ezek a’ jó emberek és az ölökben Vitték a’ kotsihoz, mások fa mohát szedegettek És derekának lágy fekvést puhogattak, az egyik Szűrét tette alá, másik betakarta gubával. - Hogy haza tzommogtak vele a’ lovak, egy banya két pint Szappanos égett bort kent széllyel rajta; az Udvar Egy kis mákszemnyit sem aludt, minden köhenésre Öt hat férjfi tseléd, és szintugyan annyi fejér nép Ütköze egymáshoz; nagy vólt egy szóval a’ hű hó!

HARMADIK LEVONÁS.
Hát Matyi hol járt most? vátig keresék, de az éjjnek Jó oltalma alatt hamar által ment a’ határonn, És már újj módon gondolkozik a mi Urunknak Más ízrombeli megpüföléséről. Mikor elsőbb Vándorlott, egy vén Doctornál jó darab ízig Szolgált; (hajdann ez valamelly külföldi Seregnél Feltser vólt) minthogy híven szolgálta, bizonnyal Tudta tehát, hogy még jó szívvel látja: ez úgy lett; Még életbe lelé, ‘s hozzá beszegőde Inasnak, Olly feltétel alatt, hogy az esmeretes nyavalyáknak Tzifra nevére; haszonvehető fűvekre, porokra; Érvágó, köppöly, kristély, lántzéta, borotva, ‘S más borbély szerszám hasznára; sebekre való szer, Fördők ‘s párgolatok készítésére, kenőtsre Oktatná őtet. - Feje jó vólt a’ mi Matyinknak ‘S egy két hét tsak alig múlt, hogy vagy Római nyelven Vagy Görögűl, sok rossz nyavalyákat elő tuda böltsen Mondani, mellyek azon században műbe valának; És az azokra való szer kotyvasztáshoz is értett. - Elkéré ekkor Doctor Scorbuntzius Úrtól Ótska parókáját, spádéját, vén paripáját, Bőr-bugyogóját, és a’ tábori régi kabátját, Hadd tsapjon velek egy Fársángot Földes Uránál. Ráállott az Öreg, minthogy jó zálogot ígért. - Felveszi hát a’ vén hatzukákat; Doctori módon Kezdi viselni magát; illett rá tászli, paróka, Koszperd és bugyogó; úgy hogy Scorbuntzius Úr is Megfogvánn a’ hasát, majmát majd hóltra nevette. Ő meg bútsút vesz, ‘s Döbrögnek ereszti fakóját. Döbrögi még szintén meg sem szabadúlt az elébbi Megpüfölés szedres daganatjaitól; ihol újra Látogatásra megyen hozzá Matyi, hajdani szörnyű Ígéretje szerént. Híjjába keríti magát bé Puzdrás és lántsás Hajdúkkal: nints neki annyi Lelke, hogy a’ boszszús Matyinak kikerűlje husángját. - A’ végső faluhoz jutván Matyi, ott maga mellé Egy vezetőt bérelt; mikor osztánn Döbrögöt érte, Ott a’ Bírótól katonás hangonn Kalaúzt kért, Mert ő menni muszajn Szakkerment a’ Generalis, Quartély a’ ki betegh. (Hihető abban az időben Történt vólt e’ meg, mikor a’ sokféle keresztes Ponyva Hadak szanaszétt kóborlották be Hazánknak Nagy részét). Bíztatja Matyit szóval, hanem elsőbb Földes Urához fut Bíró Uram, és bejelenti Hogy Hadi Orvosló vagyon itt; mert Döbrögi fűhöz Fához kapkoda, és a’ kit tsak ajánlani tudtak, Bárha kerékgyártó, lóorvos, marha kuruzsló Vólt is, kínjában mind meghalgatta tanáttsát. Kéreti hát ezt a’ Feltsert is, hogy ha az Istent Féli, tekintse az ő nyomorúságát, ‘s ha tsak egy két Pillantást szánjon megnézésére; jutalmat Várakozása felett ígér, és a’ kotsijában Küldi el a’ Generál szállásáig. Matyi Gazda Egy darabig vonogatta magát; végtére az egymást Felváltó Posták elvitték tsak nem erővel. (Bárha nem említném, lehet elgondolni tsak úgy is, Hogy Matyi a’ képét okosann bétudta vakolni És különös módon elváltoztatni beszédét). A’ mi Urunk, ki szegény, még vagy három daganattal Mellyek a’ hátáról nem akartak eloszlani, ágyban Kornyadozott: hogy vélt Orvossa felé közelített, Majd kirepűlt szedres bőréből; kéri az égre ‘S földre, hogy illy nyomorúlt sorsánn ha lehetne segíttsen. Megtapogatja erét Matyi, és veszedelmes hevűlést Érez megromlott vérében; hogyha azonnal Fördő nem készűl, és köppöly, még ma bizonnyal A’ szívére megy, és - Ekkor vállat von az álnok. Kéri az Úr minden Szentekre, hogy a’ mit az Isten Értésére adott, rendeljen. - Doctori módon Harmadik újjával megbökvén homloka búbját: Fördővíz szaporán, úgymond, és fűvek! ezeknek Elszámlálja külön neveket; száz erdei réti Dudvák vóltak ezek; nyúl-, farkas-, béka-tseresznyék; Medve-, szamár-, disznó-, eb-, egér-, kutya-, matska-tövissek; Hát meg az angyal- szent- ‘s ördög-gyökerek (mivel akkor A’ füvek neve tsak barom, ördög, ‘s szent vala; Füvész- Könyv még nem lévén). Nosza Ispán, szolga, poroszló, Hajdú, kukta, szakáts, kertész, szoba, konyha-leányok, Béres, strázsa, kotsis, fullajtár, bába, favágó, Egy szóval minden, valamely’k tsak elől vagy utól vólt Fusson az Udvarból a’ rétre, ligetre, mezőre; Addig az üstben víz legyen, és hadd égjen alatta. A’ Nép mind kirohant, egyedűl egy sánta Banyára Hagyván a’ tüzelést; hanem a’ szemfűl Matyi ettől Így szabadúla meg: a’ Paphoz küldé, hogy az Istent A’ fűveknek erőt szerző Menybéli malasztért Kérje a’ Hívekkel, - Maga megvisgálja az Úrnak Vak szemeit; kendőt vesz elő ‘s addig simogatja A’ két szárnyával, hogy száját bé fedi; ekkor Megköti hátulról tarkójánál. Uram! úgymond, Nem Feltser vagyok én, hanem a’ Lúdas Matyi, kit kend Megveretett; ‘s Lúdját elvette: de hasztalan a’ szót Nem szaporítom; elég hogy most másodszor adom meg, A’ mit megmondtam; főképp, hogy kend is a’ hosszas Várakozásba magát ne gyötörje sokára, tsak essünk Által rajta; ha még nekem a’ jó Isten erőt ád, Harmadszor se fogok majd késni. Előveszi osztán Döbrögit, és a’ vert testét megdöngeti rútúl. Ekkor az Ágyfőből a’ Pénz kultsát ki keresvénn, Lúdjaim árrát és költségemet elveszem úgymond. Azzal bútsút vesz, ki megy; a’ paripára felugrik; ‘S illa berek. - Haza jő a’ Fűvész tsorda rakottan: Bészalad egy szobalyány, meglátja az Úr tsuda képét; Elsikkantja magát, kifut, öszve rikoltja az Udvart. Egyik kérdi, mi baj? másik, hogy hol van az Orvos? Kútsolják kezeket, tanakodnak hogy ki az ördög Fojtá bé ismét száját Nagyságos Uroknak? Óldjuk meg szaporán. - A’ félholt Döbrögi ekkor Már tsak alig szuszogott, és minden pontba elájúlt, ‘S tsak lassan nyöghette ki, hogy Lúdas Matyi vólt az, És hogy agyon kínzá. - Mind lóra kap a’ ki tsak ülhet, Kergetik a’ Matyi hűlt nyomait, de haszontalan, ő már Tudj’ Isten hol járt; bizonyos, hogy tsalfa örömmel És degesz erszénnyel tért meg Scorbuntzius Úrhoz.

NEGYEDIK LEVONÁS.
	Már most ám igazán roszszúl lett Döbrögi; Rendes Orvosokat hívtak, ‘s Currenst küldöztek az Ország Minden részéhez, Lúdas Matyi megfogatása Végett; tsak hogy az ő képét igazára leírni Nem lehetett, minthogy mindég más színbe jelent meg. - Hogy pedig ez nem más földön, hanem a’ mi Hazánkban Történt, a’ bizonyos: megtetszik az akkori Törvény- Tévők gondjából, kik az ő tsúfjára, örökre Feljegyzék a’ nagy Törvény könyvben, hogy az ollyan Rossz úton járó kutya fog, mint a’ mi Matyink vólt, Lúdasnak neveződjön: ez hát nem puszta találmány. -*) Nem jött kézre Matyink, melly Döbrögi Úrnak eléggé Bokroztatta baját, és már egy ízbe reménység Sem vólt éltéhez: hanem a’ bölts Orvosok által Nagy Nyavalyáján a’ munkás Természet erőt vett, És lassan lassan keze szennyét tsak kiheverte Mátyásnak; hanem a’ Lúdas név annyira fészket Vert szívébe, hogy a’ vídék Lúdját kiölette, Mert tsak Lúd tollat látott is, azonnal elájúlt; Még a’ Ludimagistert is ki akarta tsapatni A’ Jószágából; de az azt ígérte, hogy inkább Rectornak hívatja magát ‘s minden követőit. Húsz Lántsást tsak azért tartott, hogy tíze nap estig Tíze viszont éjjel mindég őrt álljon az Udvar Környékén; - hozzá közelítni akárki fijának Sem lehetett, ha ugyan tsak előtte nem esmeretes vólt. Hogyha az Udvarból a’ Jószágába kiment is, Tíz Lántsás lovagolt mindenkor hintaja mellett. - Ezt Matyi is mint más jól tudta, de hasztalan; ő azt Háromszor fogadá, hogy megveri Döbrögit, annak Bár ha törik szakad is, tsak meg kell lenni akárhogy. -
	Országos Vásár esik egykor Döbrögi Úrnak Városkájában; Matyi ott mint más igaz Ember Megjelenik paripán, a’ Lóvásárba bojongván, Meg lát egy virgontz Lovat egy idegen sihedernél; Kérdezi, hogy mire tartja? Uram tsak száz arany úgymond. Tzimbora, hogy lehet az? Matyi így szóll, úgye’ komázol? Tíz lovat is veszek én annyin, tán jobbat is ennél. Úgyde Uram! felel a’ Siheder, jó nagy Magyar Ország, És még is ki hagyom mindjárt vájatni atzéllal Mind a’ két szememet, ha tsak egy Lova hág is elébe. Úgy én a’ Lovadat megvenném, mond Matyi, hogyha Megbizonyíthatnád, pedig így meg nem veszi senki. Int neki, - félre megyen vele, - nézd ottan lakik egy Úr, A Lúdas Matyi név iszonyú félelmes előtte, Tán tudod azt magad is, - majd itt kotsikázik el arra; Tíz lántsás katonák lovagolnak hintaja mellett; Majd ha az Erdőnél járnak, nyargalj oda, mondjad Szembe az Úrnak, hogy: te vagy a’ Lúdas Matyi; osztán Kotródj ám, mert száz Lelked lessz, még is az ördög El visz Etsém, ha azok megtsípnek: hogyha nem, úgy én Megveszem a’ Lovadat; felpénzűl, hogy bizonyos légy Tíz Aranyat feladok; majd meg lelsz engemet itt ‘s itt.
	Tettszett a’ tűzről pattant Sihedernek az alku, És nehezen lesi, hogy mikor indul már az az Úr ki. - Egyszer lárma esik, - riogatják széllyel az embert; Döbrögi jő hintón! - Útjából félre vonódik Minden igaz Lélek. - Pezseg a’ pozsgás Sihederben A’ jó vér, ‘s tsak alig várhatja, hogy a’ kerek Erdőt Érjék Döbrögiék; mint a’ nyíl utánnok ereszti Ráróját; - lassan, lassan, Uraim! kiabálja; Mellé szöktet a’ hintónak, tudod é Uram úgymond; Hogy ki vagyok? tud meg Lúdas Matyi én vagyok! - utszu Rajta Legény! ordítja az Úr - egyszerre utánna Hajt a’ tíz Lántsás, de mi haszna, nyomába se hágnak. Fogd ki kotsis nyerges lovadat, mond Döbrögi, jobb ez’ Mind a’ tízénél, mondjad hogy száz arany a’ ki Elfoghatja! - szorítsd! Maga a’ hintóba felugrik, És kívántsi szemét düllyesztve mereszti utánnok Hogy fogják már el Matyit. - ő pedig a’ kerek erdő- Sarkánál elbújva fülelt, ‘s látvánn hogy az Úr már Tsak maga van; kilopószkodik, és meg rántja ruháját: Mit bámúl az Uram? nem fogják azt ma el úgymond; Osztán nem Lúdas Matyi az, hanem én vagyok a’ kit Megveretett Kelmed, ‘s Lúdját elvette erővel. Döbrögit a’ mennykő ha azon nyomban megütötte- Vólna talám sokkal könnyebb lett vólna szegénynek; Öszve rogyott, és a’ kotsiból ájúlva zuhant le. Ott Matyi szánakozás nélkűl megverte utólszor; ‘S erszénnyét a’ Lúd árrába viszont kiürítvén Mondja: ne féljen az Úr, már többször nem verem én meg. Azzal lóra kapott, ‘s el ment dolgára örökre.
	A’ tizenegy Lovasok nagy későn viszsza kerűltek, Vert lovaik tsak alig húzván inokat, valamint a’ Megzsákolt Urok is, kit elérkezvén, kotsijában Bádjattan leltek; mondják, hogy nem vala képes Tarkón tsípni Matyit. Nem is a’ vólt Döbrögi mondja, A’ négyelni való, meg vert háromszor. - Az Isten Így bánik, ‘s bánjon valamennyi kegyetlen Urakkal. Ezt mondván, megtért a’ Kastéllyába, ‘s azonnal Elküldötte a’ húsz Lántsást, kegyelemmel akarván Ójni magát ezután az erőszak tételek ellen; És törvénytelenűl nem bánt, hanem úgy a’ hogy illik, Ember társaival; jól is végezte világát.
 
